[Alkuperäinen dokumentti](http://www.finlex.fi/fi/laki/ajantasa/2006/20060255)

#Rahankeräyslaki 31.3.2006/255

Eduskunnan päätöksen mukaisesti säädetään:

## 1 §

##Lain tarkoitus

Tämän lain tarkoituksena on mahdollistaa yleishyödyllisen toiminnan
rahoittamiseksi järjestettävät rahankeräykset ja estää epärehellinen toiminta
rahankeräysten yhteydessä.

## 2 §

##Lain soveltamisala

Tätä lakia sovelletaan rahankeräysten toimeenpanemiseen.

Tämän lain soveltamisalaan eivät kuulu:

1) naapuriapu;

2) tavarakeräykset;

3) vetoaminen yleisöön omaisuuden saamiseksi testamentein;

4) hyväntekeväisyyshuutokaupat, tukikonsertit ja tukitilaisuudet;

5) yksityishenkilöiden merkkipäiväkutsujen ja -haastattelujen sekä
kuolinilmoitusten ja muistokirjoitusten yhteydessä esitetyt muistamispyynnöt;

6) uskonnonvapauslaissa [(453/2003)](../2003/20030453) tarkoitetun
uskonnollisen yhdyskunnan julkisen uskonnonharjoituksen yhteydessä siihen
osallistuvien keskuudessa suoritettava kolehdin keräys.

## 3 §

##Rahankeräyksen määritelmä

Rahankeräyksellä tarkoitetaan toimintaa, jossa yleisöön vetoamalla kerätään
vastikkeetta rahaa.

Rahan lahjoittajana keräykseen osallistujalle saa antaa vastikkeeksi
ainoastaan rahankeräysluvan saajan tai keräyksen tunnuksen (_keräystunnus_),
jolla ei ole itsenäistä taloudellista vaihdanta-arvoa.

## 4 §

##Muut määritelmät

Tässä laissa tarkoitetaan:

1) _yleishyödyllisellä toiminnalla_ toimintaa yleistä sosiaalista,
sivistyksellistä tai aatteellista tarkoitusta varten taikka muuta yleistä
kansalaistoimintaa;

2) _yleisöllä_ ennalta rajoittamatonta ja määrittelemätöntä joukkoa
henkilöitä;

3) _yleisöön vetoamisella_ suullisesti, kirjallisesti tai muulla tavoin
ilmaistua pyyntöä tai kehotusta antaa rahaa keräykseen;

4) _ketjukirjeellä_ toimintaa, jossa toimintaan osallistuville luvataan
taloudellinen etu sitä vastaan, että hän lähettää ketjukirjeen edelleen;
ketjukirjeeseen rinnastetaan myös sähköisessä tai muussa muodossa lähetetty
viesti, jossa kehotetaan lähettämään rahaa toimintaan aiemmin liittyneille;

5) _pyramidipelillä_ toimintaa, jossa mukaan liittyvän henkilön ansainta- tai
voittomahdollisuudet osaksi tai kokonaan muodostuvat vastikkeetta niistä
maksuista, joita toimintaan myöhemmin mukaan liittyvät maksavat
osallistumismaksuina tai muina kerta- tai toistuvaissuorituksina.

## 5 § (16.7.2010/685)

##Luvanvaraisuus

Rahankeräys saadaan toimeenpanna vain viranomaisen antamalla luvalla
(_rahankeräyslupa_).

Rahankeräyslupaa ei tarvita päiväkodin ryhmän, koululuokan tai vakiintuneen
opinto- tai harrasteryhmän suorittamaan rahankeräykseen, jos rahankeräyksen
toimeenpanoon liittyvistä tehtävistä vastaa täysivaltainen henkilö. Rahaa
saadaan kerätä päiväkodin ryhmän, koululuokan, opinto- tai harrasteryhmän,
päiväkodin, koulun tai muiden tahojen järjestämissä tilaisuuksissa, jos
kerätyt varat käytetään opiskelun tai harrastustoiminnan edistämiseen.

Rahankeräyslupaa ei tarvita myöskään kokoontumislaissa
[(530/1999)](../1999/19990530) tarkoitetun yleisen kokouksen järjestäjän
kokoukseen osallistuvien keskuudessa suorittamaan rahankeräykseen silloin, kun
yleinen kokous järjestetään sisätiloissa.

Rahankeräyslupaa ei tarvita myöskään yleisissä vaaleissa ehdokkaana olevan
tukemiseksi yksinomaan toimivan yhdistyksen eikä puoluelain [(10/1969) 8
§:n](../1969/19690010) 1 momentissa tarkoitetun puolueyhdistyksen kampanja-
aikana järjestämään rahankeräykseen vaalikampanjan kulujen kattamiseksi.
Kampanja-ajaksi luetaan ajanjakso, joka alkaa kuusi kuukautta ennen
vaalipäivää ja päättyy kaksi viikkoa vaalipäivän jälkeen.

## 6 §

##Keräystarkoitus

Rahankeräys saadaan toimeenpanna varojen hankkimiseksi yleishyödylliseen
toimintaan.

Poikkeuksena yleishyödyllisyyden vaatimuksesta rahankeräys saadaan
toimeenpanna:

1) varojen hankkimiseksi taloudellisissa vaikeuksissa olevan yksittäisen
henkilön tai perheen auttamiseksi;

2) varojen hankkimiseksi päiväkodin ryhmän, koululuokan tai vakiintuneen
opinto- tai harrasteryhmän opiskelun tai harrastustoiminnan edistämiseksi.

## 7 §

##Luvan saaja

Rahankeräyslupa voidaan antaa Suomessa rekisteröidylle yhteisölle tai
säätiölle, jolla on yksinomaan yleishyödyllinen tarkoitus.

Rahankeräyslupa voidaan antaa Suomessa toimivalle rekisteröimättömälle
yhteisölle, jolla on yksinomaan yleishyödyllinen tai 6 §:n 2 momentin 1
kohdassa mainittu tarkoitus, jos rekisteröimättömyys johtuu siitä, että
yhteisön asemasta on säädetty Suomen lainsäädännössä, tai yhteisön toiminnan
tilapäisestä luonteesta.

Rahankeräyslupaa eivät voi saada valtio, kunta tai kuntayhtymä taikka
evankelis-luterilainen kirkko tai ortodoksinen kirkkokunta taikka niiden
seurakunta tai seurakuntayhtymä.

## 8 §

##Rahankeräyksen toimeenpanoaika

Rahankeräyslupa voidaan antaa enintään kahden vuoden määräajaksi.

Lupa yksittäisen henkilön tai perheen auttamiseksi toimeenpantavaan
rahankeräykseen voidaan antaa enintään kuuden kuukauden määräajaksi.

Luvassa määrättyä rahankeräyksen toimeenpanoaikaa ei saa jatkaa.

## 9 §

##Rahankeräyksen kielletyt toimeenpanotavat

Kiellettyä on:

1) järjestää rahankeräyksen toimeenpanon yhteydessä arpajaiset tai muu
toiminto, jossa osallistuvalle luvataan kokonaan tai osittain sattumaan
perustuva voitto;

2) toimeenpanna rahankeräys ketjukirjeen avulla tai siihen verrattavalla
tavalla;

3) järjestää rahankeräys pyramidipelin muodossa;

4) järjestää rahankeräys tavalla, jossa kaupankäynti tai yhdistyksen
jäsenhankinta ja rahankeräys ovat ilmeisessä vaarassa sekoittua keskenään.

## 10 §

##Lupahakemus

Rahankeräyslupaa on haettava kirjallisesti.

Lupahakemukseen tulee liittää yksityiskohtainen keräys- ja käyttösuunnitelma.

Hakemuksen tulee sisältää tiedot:

1) luvan hakijasta;

2) keräystavoista ja mahdollisesta keräystunnuksesta;

3) eri keräystapojen aiheuttamista kustannuksista;

4) mahdollisesta keräyksen käytännön toimeenpanijasta;

5) mahdollisen keräyksen käytännön toimeenpanijan käytöstä aiheutuvista
kustannuksista;

6) eri keräystavoilla saatavien varojen arvioidusta määrästä.

## 11 § (26.6.2009/505)

##Lupaviranomainen

Rahankeräyksen toimeenpanopaikan poliisilaitos antaa rahankeräysluvan
toimialueellaan toimeenpantavaan rahankeräykseen.

Keräyksen kohteen kotipaikan poliisilaitos antaa rahankeräysluvan yksittäisen
henkilön tai perheen auttamiseksi.

Poliisihallitus antaa rahankeräysluvan poliisilaitoksen toimialuetta
laajemmalla alueella toimeenpantavaan rahankeräykseen.

## 12 §

##Rahankeräysluvan antamisen edellytykset

Lupa rahankeräyksen toimeenpanemiseen voidaan antaa, jos:

1) rahankeräyksen keräystarkoitus on 6 §:ssä säädetyn mukainen;

2) keräystarkoitus ei ole lain tai hyvän tavan vastainen;

3) luvan saaja täyttää 7 §:ssä säädetyt edellytykset;

4) rahankeräyksen toimeenpano on yleisen edun kannalta tarkoituksenmukaista;
ja

5) on oletettavaa, että hakija toimii rahankeräyksestä annettujen säännösten
mukaisesti.

Lupa rahankeräyksen toimeenpanemiseen yksittäisen henkilön tai perheen
auttamiseksi voidaan antaa, jos 1 momentin 1–3 ja 5 kohdassa säädetyt
edellytykset täyttyvät.

## 13 §

##Lupahakemuksen hylkääminen

Hakemus rahankeräyksen toimeenpanemiseen tulee hylätä, jos:

1) luvan antamiselle 6, 7 ja 12 §:ssä säädetyt edellytykset eivät täyty; tai

2) luvan hakijan lakisääteiseen toimielimeen tai muuhun johtoon kuuluvia tai
luvan hakijassa tosiasiallista päätösvaltaa käyttäviä henkilöitä ei voida
pitää luotettavina.

Hakemus voidaan hylätä, jos:

1) haetun keräysalueen sekä yhteisön tai säätiön harjoittaman toiminnan ja
toiminta-alueen välillä on ilmeinen epäsuhta;

2) lupaa hakevan yhteisön tai säätiön toiminta ei ole vakiintunutta;

3) aikaisemmat samaa tai siihen verrattavaa keräystapaa käyttäen suoritetut
keräykset eivät ole onnistuneet taloudellisesti;

4) keräys- ja käyttösuunnitelmasta ilmenee arvioitujen tuottojen ja kulujen
epäsuhta; tai

5) hakija ei ole noudattanut aikaisempien rahankeräystensä yhteydessä lain tai
asetuksen säännöksiä tai lupaehtoja.

Jos hakija on jättänyt aikaisempaa rahankeräystään koskevan tilityksen
määräaikana tekemättä taikka laiminlyönyt tilityksen täydentämisen tai
oikaisemisen, uutta rahankeräyslupaa ei saa antaa ennen kuin tilitys on
jätetty lupaviranomaiselle ja lupaviranomainen on sen hyväksynyt.

## 14 §

##Rahankeräyksen käytännön toimeenpano

Rahankeräyksen käytännön toimeenpanolla tarkoitetaan tehtäviä, jotka liittyvät
välittömästi rahankeräyksen toteuttamiseen.

Käytännön toimeenpanoon liittyviä tehtäviä voivat harjoittaa sekä
rahankeräysluvan saaja itse että erillinen rahankeräyksen käytännön
toimeenpanija.

Rahankeräyksen käytännön toimeenpanijaa ei voida käyttää yksittäisen henkilön
tai perheen auttamiseksi toimeenpantavissa keräyksissä.

## 15 §

##Rahankeräyksen käytännön toimeenpanija

Rahankeräyksen käytännön toimeenpanijaksi voidaan rahankeräysluvassa määrätä
vain elinkeinon harjoittamisen oikeudesta annetun lain [(122/1919) 1
§:ssä](../1919/19190122) tarkoitettu luonnollinen henkilö, yhteisö tai säätiö,
joka on perustettu tätä toimintaa varten taikka jonka toimialana tai toiminnan
muotona mainitaan tällainen toiminta.

Rahankeräyksen käytännön toimeenpanijaksi ei saa määrätä:

1) luonnollista henkilöä, joka on vajaavaltainen tai jonka
toimintakelpoisuutta on muuten rajoitettu;

2) luonnollista henkilöä, yhteisöä tai säätiötä, jolla ei ole taloudellisen
tilansa vuoksi riittäviä edellytyksiä tehtävän luotettavaan suorittamiseen;
tai

3) luonnollista henkilöä, yhteisöä tai säätiötä, joka on asetettu konkurssiin,
taikka luonnollista henkilöä, joka on määrätty liiketoimintakieltoon, taikka
luonnollista henkilöä, yhteisöä tai säätiötä, jota tai jonka lakisääteiseen
toimielimeen tai muuhun johtoon kuuluvaa tai jossa tosiasiallista päätösvaltaa
käyttävää henkilöä todennäköisin syin epäillään tai joka on tuomittu
sellaisesta rikoksesta, joka vaarantaa hänen luotettavuutensa rahankeräyksen
käytännön toimeenpanijana.

## 16 §

##Lupaehdot

Lupaan voidaan liittää rahankeräyksen toimeenpanoa, rahankeräyksellä saatujen
varojen käyttötarkoitusta ja rahankeräysten toimeenpanon valvontaa koskevia
ehtoja. Varojen käyttötarkoitusta koskevassa ehdossa voidaan määrätä myös
aika, jonka kuluessa keräysvarat tulee käyttää keräystarkoitukseen. Jos
rahankeräyksen käyttötarkoituksena on kiinteän omaisuuden hankkiminen tai sen
perusparantaminen, käyttötarkoitusta koskevassa ehdossa voidaan määrätä, että
kyseisen kiinteän omaisuuden käyttötarkoitusta ei saa muuttaa luvassa
määrättynä aikana. Tätä aikaa ei kuitenkaan saa määrätä kymmentä vuotta
pidemmäksi.

Yksittäisen henkilön tai perheen auttamiseksi toimeenpantavaa rahankeräystä
koskevaan lupaan on aina liitettävä ehto, jonka mukaan keräys saadaan
toimeenpanna ainoastaan yhden kihlakunnan alueella.

## 17 §

##Rahankeräystili

Rahankeräysluvan saajan on avattava kutakin rahankeräystä varten erillinen
pankkitili tai erilliset pankkitilit (_rahankeräystili_). Tili voidaan avata
suomalaiseen talletuspankkiin taikka Euroopan talousalueeseen kuuluvassa
valtiossa toimiluvan saaneen talletuspankin Suomessa toimivaan sivukonttoriin.

Lupaviranomainen voi myöntää poikkeuksen vaatimuksesta käyttää
rahankeräystiliä sekä vaatimuksesta käyttää kutakin rahankeräystä varten
erillistä rahankeräystiliä, jos tämä on keräyksen suppeudesta, keräystavasta,
keräystoiminnan jatkuvuudesta tai muusta syystä johtuen perusteltua.

## 18 §

##Olosuhteiden muutoksista ilmoittaminen

Luvan saajan on viipymättä ilmoitettava keräykseen, luvan saajaan,
rahankeräyksen käytännön toimeenpanijaan tai keräyskohteeseen liittyvistä
luvan saantiin olennaisesti vaikuttavista muutoksista kirjallisesti
lupaviranomaiselle.

Luvan saajan on aina ilmoitettava luvan myöntämisen ja luvan päättymisen
välisenä aikana yhteisön tai säätiön hallinnossa tapahtuneesta muutoksesta.

## 19 §

##Lupaehtojen sekä keräys- ja käyttösuunnitelman muuttaminen

Luvan myöntänyt viranomainen voi luvan saajan tai keräyskohteen olosuhteiden
olennaisesti muututtua luvan saajan kirjallisesta hakemuksesta tai oma-
aloitteisesti luvan saajaa kuultuaan muuttaa luvan ehtoja, myöntää poikkeuksen
keräys- ja käyttösuunnitelmasta tai vahvistaa uuden keräys- ja
käyttösuunnitelman, jos rahankeräys on tarkoituksenmukaista edelleen
toteuttaa.

## 20 §

##Rahankeräyksellä saatujen varojen käyttäminen

Rahankeräyksellä saadut varat on käytettävä rahankeräysluvassa määrättyyn
käyttötarkoitukseen. Jos saatuja varoja tai osaa niistä ei voida käyttää
rahankeräysluvassa määrättyyn tarkoitukseen taikka se ei ole olosuhteiden
olennaisen muuttumisen vuoksi tai muusta syystä tarkoituksenmukaista,
lupaviranomainen voi hakemuksesta muuttaa varojen käyttötarkoitusta.

Jos rahankeräyslupa on myönnetty kiinteän omaisuuden hankintaan tai
perusparannukseen, ei kyseistä omaisuutta saa käyttää pysyvästi muuhun kuin
lupapäätöksessä määriteltyyn käyttötarkoitukseen eikä omaisuuden omistus- tai
hallintaoikeutta saa luovuttaa toiselle luvassa määrättynä omaisuuden
käyttöaikana.

Jos kiinteää omaisuutta ei voida käyttää luvassa määrättyyn tarkoitukseen
taikka se ei ole olosuhteiden olennaisen muuttumisen vuoksi tai muusta syystä
tarkoituksenmukaista, sisäasiainministeriö voi hakemuksesta muuttaa omaisuuden
käyttötarkoitusta tai antaa luvan sen omistus- tai hallintaoikeuden
luovuttamiseen. Luvassa kiinteän omaisuuden omistus- tai hallintaoikeuden
luovuttamiseen määrätään luovutuksesta saatavien varojen uudelleen
käyttämisestä rahankeräysluvassa määrättyyn tai sitä lähellä olevaan
tarkoitukseen.

## 21 § (16.7.2010/685)

##Tilitysvelvollisuus

Tilitys on toimitettava kuuden kuukauden kuluessa lupa-ajan päättymisestä
luvan myöntäneelle viranomaiselle, jonka on tarkastettava ja hyväksyttävä
tilitys. Tilitysvelvollisuus ei koske 5 §:n 2 ja 3 momentissa tarkoitettuja
rahankeräyksiä.

Lupaviranomainen voi:

1) määrätä lupapäätöksessä luvan saajan tekemään välitilityksen;

2) määrätä luvan saajan tekemään uuden tilityksen, jos tehty tilitys on
puutteellinen, tai määrätä tehdyn tilityksen täydennettäväksi tai
oikaistavaksi, jos siinä ilmenee kirjoitus- tai laskuvirheitä taikka muita
näihin verrattavia vähäisiä puutteita tai virheellisyyksiä;

3) asettaa lupapäätöksessä luvan saajalle velvoitteen ilmoittaa siitä, että
rahankeräyksellä saadut varat on käytetty rahankeräysluvassa määrättyyn
tarkoitukseen (_loppuilmoitus_).

Tilitys 5 §:n 4 momentissa tarkoitetusta rahankeräyksestä on toimitettava
Poliisihallitukselle kuuden kuukauden kuluessa momentissa tarkoitetun
kampanja-ajan päättymisestä. Poliisihallitus voi määrätä 5 §:n 4 momentissa
tarkoitetun yhdistyksen tekemään rahankeräyksestä 2 momentissa tarkoitetun
välitilityksen, uuden tilityksen tai loppuilmoituksen.

Jos luvan saaja on sellainen oikeushenkilö, jolla on tilintarkastaja, tulee
luvan saajan liittää tilitykseen tilintarkastajan lausunto. Tilintarkastajan
lausunnossa on todettava, onko rahankeräys toimeenpantu ja saadut varat
käytetty rahankeräysluvan ehtojen mukaisesti.

Jos 5 §:n 4 momentissa tarkoitetun rahankeräyksen järjestäjällä on
tilintarkastaja, tulee tilitykseen liittää tilintarkastajan lausunto.
Tilintarkastajan lausunnossa on todettava, onko rahankeräys toimeenpantu ja
saadut varat käytetty tämän lain mukaisesti.

## 22 § (16.7.2010/685)

##Kielto-oikeus ja uhkasakko

Poliisihallitus voi kieltää jatkamasta rahankeräyksen toimeenpanoa ja
rahankeräyksellä saatujen varojen käyttämistä, jos rahankeräyksen
toimeenpanossa tai rahankeräyksellä saatujen varojen käyttämisessä epäillään
meneteltävän tai menetellyn virheellisesti tai viranomaisen tietoon on tullut
seikkoja, jotka todennäköisesti johtavat rahankeräysluvan peruuttamiseen.
Samoin edellytyksin Poliisihallitus voi kieltää talletuspankkia luovuttamasta
kerättyjä varoja rahankeräystililtä tai keräyksen järjestäjän muulta
pankkitililtä.

Poliisihallituksen päätös, jolla on kielletty rahankeräyksen toimeenpanon tai
rahankeräyksellä saatujen varojen käyttämisen jatkaminen taikka varojen
luovuttaminen rahankeräystililtä tai keräyksen järjestäjän muulta
pankkitililtä, on voimassa enintään kolme kuukautta. Poliisihallitus voi
jatkaa päätöksen voimassaoloaikaa enintään kuudella kuukaudella kerrallaan,
jos menettelyä rahankeräyksen toimeenpanossa tai rahankeräyksellä saatujen
varojen käyttämisessä ei ole korjattu tai rahankeräysluvan peruuttamista
koskevaa asiaa ei ole vielä ratkaistu.

Poliisihallitus voi asettaa määräämänsä kiellon tehosteeksi uhkasakon.
Poliisihallitus myös tuomitsee uhkasakon maksettavaksi. Uhkasakkomenettelyyn
sovelletaan uhkasakkolakia [(1113/1990)](../1990/19901113).

## 23 §

##Rahankeräysluvan peruuttaminen ja kirjallinen varoitus

Rahankeräysluvan peruuttaa luvan myöntänyt viranomainen. Rahankeräyslupa on
peruutettava, jos:

1) luvan saaja sitä pyytää; tai

2) luvan saaja ei enää täytä luvan saamiselle säädettyjä edellytyksiä eikä ole
asetetussa määräajassa korjannut niissä olevaa, välittömästi korjattavissa
olevaa puutetta.

Rahankeräyslupa voidaan peruuttaa, jos:

1) luvan saaja, rahankeräyksen käytännön toimeenpanija tai näiden
lakisääteiseen toimielimeen tai muuhun johtoon kuuluva tai näissä
tosiasiallista päätösvaltaa käyttävä henkilö on lainvoimaisella tuomiolla
tuomittu sellaisesta rikoksesta, joka osoittaa tämän olevan sopimaton
tehtäväänsä, taikka tahallaan menetellyt rahankeräyksen toimeenpanossa tai
rahankeräyksellä saatujen varojen käyttämisessä olennaisesti virheellisesti;
taikka

2) luvan saaja tai rahankeräyksen käytännön toimeenpanija on rikkonut tämän
lain tai sen nojalla annetun asetuksen säännöksiä tai lupaehtoja.

Lupaviranomainen voi 2 momentissa tarkoitetuissa tapauksissa rahankeräysluvan
peruuttamisen sijasta antaa luvan saajalle tai rahankeräyksen käytännön
toimeenpanijalle kirjallisen varoituksen, jos luvan peruuttaminen olisi
olosuhteisiin nähden kohtuutonta. Lupaviranomainen voi 2 momentin 1 ja 2
kohdassa tarkoitetuissa tapauksissa jättää rahankeräysluvan peruuttamatta, jos
luvan saaja on tehnyt esityksen rahankeräyksen käytännön toimeenpanijan
vaihtamiseksi ja lupaviranomainen on sen hyväksynyt.

## 24 §

##Toimitsijan määrääminen

Jos rahankeräyslupa on peruutettu, tilitystä ei ole tehty määräajassa tai
luvan saaja ei ole noudattanut 21 §:n 2 momentin 2 kohdassa säädettyä
velvoitetta, luvan myöntänyt viranomainen voi määrätä toimitsijan ottamaan
rahankeräysluvan saajan kustannuksella rahankeräyksellä saadut varat haltuunsa
ja tekemään niistä tilityksen.

Toimitsijaksi voidaan määrätä asianajaja tai muu oikeustieteen kandidaatin
tutkinnon suorittanut, rehellinen ja muuten kyseiseen tehtävään sopiva ja
kykenevä henkilö, joka ei ole konkurssissa ja jonka toimintakelpoisuutta ei
ole rajoitettu.

Lupaviranomainen päättää toimitsijan haltuunsa ottamien varojen käyttämisestä
rahankeräysluvassa määrättyyn tai sitä lähellä olevaan tarkoitukseen.

## 25 §

##Rahankeräysrikos ja lievä rahankeräysrikos

Rangaistus rahankeräysrikoksesta ja lievästä rahankeräysrikoksesta tuomitaan
rikoslain [(39/1889) 17 luvun](../1889/18890039) 16 b ja 16 c §:n mukaan.

Menettämisseuraamuksen määräämisestä säädetään [rikoslain 10
luvussa](../1889/18890039).

## 26 § (26.6.2009/505)

##Valvonta

Rahankeräysten toimeenpanon yleisestä valvonnasta ja ohjauksesta sekä
tilastoinnista vastaa Poliisihallitus.

Poliisihallitus ja poliisilaitokset vastaavat myöntämiinsä lupiin perustuvien
rahankeräysten toimeenpanon valvonnasta.

Poliisihallitus voi antaa rahankeräysten toimeenpanoa koskevia lausuntoja ja
ohjeita.

## 27 §

##Rahankeräysten valvontatiedosto

Tässä laissa poliisille säädettyjen tehtävien suorittamiseksi poliisi pitää
rekisteriä lupahakemuksista, luvista, lupien peruuttamisista, kirjallisista
varoituksista ja tilityksistä sekä luvan hakijoista ja saajista ja
rahankeräyksen käytännön toimeenpanijoista (_rahankeräysten
valvontatiedosto_). (26.6.2009/505)

Rahankeräysten valvontatiedostosta säädetään tarkemmin henkilötietojen
käsittelystä poliisitoimessa annetussa laissa [(761/2003)](../2003/20030761).

## 28 § (26.6.2009/505)

##Tietojensaantioikeus

Poliisihallituksella ja poliisilaitoksella on oikeus saada rahankeräysten
toimeenpanemiseen välittömästi liittyviä tietoja ja rahankeräysten
toimeenpanon valvonnassa tarpeellisia tietoja:

1) luvan hakijalta tai saajalta sekä rahankeräyksen käytännön toimeenpanijalta
maksutta sekä yhteisön jäsentä, tilintarkastajaa, toimitusjohtajaa,
hallituksen jäsentä tai työntekijää velvoittavan yrityssalaisuuden estämättä;

2) luottolaitostoiminnasta annetun lain [(121/2007) 141
§:ssä](../2007/20070121) säädetyn salassapitovelvollisuuden estämättä
talletuspankilta, jossa rahankeräystili tai luvan saajan muu pankkitili on;

3) viranomaiselta ja julkista tehtävää hoitamaan asetetulta yhteisöltä
maksutta ja salassapitovelvollisuuden estämättä.

Poliisihallituksella ja poliisilaitoksella on oikeus saada 1 momentin 3
kohdassa tarkoitetut tiedot myös teknisen käyttöyhteyden avulla tai
konekielisessä muodossa siten kuin asianomaisen rekisterinpitäjän kanssa
sovitaan.

Poliisihallituksella on oikeus saada rahankeräysten toimeenpanon
tilastoimiseksi tarvittavia tietoja luvan saajalta ja rahankeräyksen käytännön
toimeenpanijalta maksutta ja yhteisön jäsentä, tilintarkastajaa,
toimitusjohtajaa, hallituksen jäsentä tai työntekijää velvoittavan
yrityssalaisuuden estämättä.

## 29 §

##Tietojen julkistaminen

Lupaviranomaisen on pidettävä rahakeräyslupien myöntämistä ja peruuttamista ja
kirjallisia varoituksia koskevat tiedot sekä tilitystiedot yleisön saatavilla.

Lupaviranomaisilla on oikeus julkaista tietoja luvista, lupien
peruuttamisista, annetuista kirjallisista varoituksista ja tilityksistä.

## 30 § (26.6.2009/505)

##Muutoksenhaku

Poliisihallituksen ja poliisilaitoksen tämän lain nojalla antamaan päätökseen
haetaan muutosta hallinto-oikeudelta siten kuin hallintolainkäyttölaissa
[(586/1996)](../1996/19960586) säädetään.

Uhkasakon asettamista ja maksettavaksi tuomitsemista koskevaan päätökseen
haetaan muutosta siten kuin [uhkasakkolain 24 §](../1990/19901113):ssä
säädetään.

Tämän lain nojalla tehtyä luvan peruuttamista tai lupaehtojen muuttamista
koskevaa päätöstä ja 22 §:ssä tarkoitettua lupaviranomaisen kieltopäätöstä on
noudatettava muutoksenhausta huolimatta, jollei valitusviranomainen toisin
määrää.

## 31 §

##Tarkemmat säännökset

Valtioneuvoston asetuksella voidaan antaa tarkempia säännöksiä:

1) lupahakemuksen sisällöstä;

2) lupahakemukseen liitettävästä keräys- ja käyttösuunnitelmasta;

3) rahankeräysten toimeenpanoon liittyvistä menettelyistä ja määräajoista;

4) rahankeräysten tilitysten sisällöstä, tilitysten nähtävänä pitämisestä,
tilitysten nähtävänä pitämiseen liittyvistä määräajoista sekä tilitysten
säilyttämisestä;

5) rahankeräysluvan saajan velvollisuudesta toimittaa tietoja rahankeräysten
toimeenpanosta tilastointia varten.

Sisäasiainministeriön asetuksella voidaan antaa tarkempia säännöksiä
rahankeräysluvan hakemis- ja myöntämismenettelystä.

## 32 §

##Voimaantulo

Tämä laki tulee voimaan 1 päivänä heinäkuuta 2006.

Tällä lailla kumotaan 31 päivänä heinäkuuta 1980 annettu rahankeräyslaki
[(590/1980)](../1980/19800590) siihen myöhemmin tehtyine muutoksineen.

Ennen lain voimaantuloa voidaan ryhtyä sen täytäntöönpanon edellyttämiin
toimenpiteisiin.

## 33 §

##Siirtymäsäännökset

Ennen tämän lain voimaantuloa annetun rahankeräysluvan nojalla toimeenpantavan
rahankeräyksen toimeenpanoon sekä sillä kerättyjen varojen käyttöön ja
tilittämiseen sovelletaan rahankeräysluvan antamisajankohtana voimassa olleita
säännöksiä sekä rahankeräysluvassa asetettuja ehtoja.

Lupa-asiaan, joka on tullut vireille ennen tämän lain voimaantuloa, mukaan
lukien sellaista asiaa koskeva muutoksenhaku, sovelletaan lain voimaan
tullessa voimassa olleita säännöksiä.

[HE 102/2005](http://www.eduskunta.fi/valtiopaivaasiat/he+102/2005), HaVM
25/2005, EV 203/2005

#Muutossäädösten voimaantulo ja soveltaminen:

## 26.6.2009/505:

Tämä laki tulee voimaan 1 päivänä tammikuuta 2010.

[HE 58/2009](http://www.eduskunta.fi/valtiopaivaasiat/he+58/2009), HaVM
7/2009, EV 86/2009

## 16.7.2010/685:

Tämä laki tulee voimaan 1 päivänä syyskuuta 2010.

[HE 6/2010](http://www.eduskunta.fi/valtiopaivaasiat/he+6/2010), PeVM 3/2010,
EV 100/2010

